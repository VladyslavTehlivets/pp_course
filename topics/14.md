Zadania powtórzeniowe
=========================

1.  Napisz funkcję, która jako parametry
    otrzymuje tablicę liczb całkowitych
    oraz jej rozmiar.
    Funkcja ma zwracać maksymalną różnicę
    wartości pomiędzy dwoma kolejnymi
    elementami tablicy.

2.  Napisz funkcję, która przyjmie
    jako parametr napis
    (zakładamy że zawiera on tylko
    małe i duże litery oraz spacje).
    Funkcja ma wyświetlić
    na standardowe wyjście litery
    (bez rozróżniania na małe i wielkie),
    które wystąpiły więcej niż raz;
    litery mają być oddzielone spacjami.

3.  Napisz funkcję, która przyjmuje
    jako parametry 3 napisy ---
    `napis1`, `napis2`, `napis3`.
    Funkcja wstawia pod trzeci napis
    naprzemiennie litery z napisów 1 i 2.
    Jeżeli napisy 1 i 2 są różnej długości,
    końcówka dłuższego napisu zostaje pominięta
    (np. „abcd”, „efghijk” -> „aebfcgdh”).
    Zakładamy, że napisy są prawidłowo
    zaalokowane w pamięci i są wystarczająco długie.

4.  W dawnych czasach, kiedy pisywano do siebie SMS-y,
    w celu zaoszczędzenia liczby znaków
    nie pisano spacji pomiędzy wyrazami,
    a każdy wyraz rozpoczynano wielką literą.
    Napisz funkcję, która jako argument
    otrzymuje wskaźniki na dwie
    zaalokowane tablice: `napis` (tekst oryginalny)
    oraz `sms` (wynikowy napis, który ma być
    zmodyfikowany zgodnie z powyższym opisem).
    Zakładamy, że między wyrazami są tylko
    pojedyncze spacje, a po każdej spacji zaczyna
    się wyraz.

5.  Napisz makrodefinicję preprocesora,
    która przyjmuje jako parametry:
    nazwę typu oraz liczby całkowite `w` i `k`.
    Makrodefinicja ma wyrażać rozmiar
    (w bajtach) dwuwymiarowej automatycznej
    tablicy elementów podanego typu
    o `w` wierszach i `k` kolumnach.

6.  Napisz funkcję, która otrzymuje jako parametr
    dynamiczną dwuwymiarową tablicę `tab` o wymiarach
    `N`×`N` (kwadratowa) przechowującą elementy typu `int`
    oraz rozmiar `N`.
    Funkcja ma zwrócić wskaźnik do dynamicznie zaalokowanej
    tablicy typu `int`, o długości równej iloczynowi
    elementów leżących na przekątnej macierzy zapisanej w tablicy `tab`.

7.  Napisz makrodefinicję, która próbuje wczytać
    do podanej jako parametr zmiennej
    liczbę całkowitą ze standardowego wejścia,
    a jeżeli to się nie uda (ze względu na inną
    zawartość standardowego wejścia),
    makro powinno nadać otrzymanej
    zmiennej wartość 0. Podpowiedź: użyj
    wartości zwracanej przez funkcję `scanf`.

8.  Napisz program, który wczyta liczbę `n`
    i wypisze na standardowym wyjściu wszystkie
    liczby pierwsze w zakresie od 2 do `n` włącznie.
    Zastosuj algorytm
    [sita Eratostenesa](https://pl.wikipedia.org/wiki/Sito_Eratostenesa).
